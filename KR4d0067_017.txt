# -*- mode: mandoku-view; -*-
#+TITLE: 節孝集
#+DATE: 2015-08-24 23:52:40.280472
#+PROPERTY: ID KR4d0067
#+PROPERTY: BASEEDITION WYG    
#+PROPERTY: JUAN 卷十七
<pb:KR4d0067_WYG_017-1a>¶
欽定四庫全書¶
　節孝集卷十七　　　　　　宋　徐積　撰¶
　　律詩三十一首¶
　　　贈玉師失鸚鵡(二首并序/)¶
　　僧有玉師者養能言鳥一日食飽輒去作失鸚鵡¶
　　二詞以遺之¶
淮邊羇思嶺頭雲紺彩騰時電影奔一日恰如時輩事¶
十年空負主人恩良因外貌貪馴性何况中心狎巧言¶
<pb:KR4d0067_WYG_017-1b>¶
他日雕籠如再養玉環金鏁鐡為門¶
淡煙白浦月黄昏倚遍䦨干空倚門接翅定思雲外侣¶
偷棲應望水邊村盡傳世上新詩去惟有籠中舊物存¶
便是却來休更養不能成事只能言¶
　　　謝蔣頴叔(二首/)¶
赤帷大乘皇華使鳴玉鏘金訪教官紅斾緩搖春日晩¶
清風先入泮宫寒一瓢鄭叟醉初醒五栁陶翁卧不安¶
便著青衫迎謝傅更無茶果薦杯盤¶
<pb:KR4d0067_WYG_017-2a>¶
吟翁未去水雲間坐假虚名屈上官忽似仰山心貌竦¶
更思言事骨毛寒繡衣自可招黄綬星弁須來對鶡冠¶
莫怪開門迎候早今冬無雪卧袁安¶
　　　泣謝陳徳任¶
義重江湖叟情施墟墓間孤魂慰長夜老淚濕衰顔一¶
奠方銘骨三年更倚山更分心兩處恍惚自收還¶
　　　和湯令¶
所幸生平世甘於貧與疴被轝嗤杜簿挾勇恥荆軻已¶
<pb:KR4d0067_WYG_017-2b>¶
恨逢君晩無辭教我多野芹容一獻更索採樵歌¶
　　　召汝弼¶
外府新讎校問君來不來春隨流水逺日被落花催煩¶
子神仙御盡予賢聖杯何時松徑下同坐踏蒼苔¶
　　　賑飢篇贈程守(二首/)¶
楚有循良守流民萃一方薪蒸温病骨菽粟飫飢腸永¶
欲充編戸無心憶故鄉恩深何以報惟有一爐香¶
　　　又¶
<pb:KR4d0067_WYG_017-3a>¶
乞得諸倉粟流民獲所依已燃薪禦凍仍用楮為衣病¶
骨䝉新暖羸肌復舊肥故鄉雖有屋此處可忘歸¶
　　　送山陽宰髙奉議¶
大夫歸斾暖搖春正好浮淮向汴津一片青山迎去棹¶
兩堤芳草伴行人當官事業今彌劭滿槖文章老更新¶
記取吾鄉䝉實惠吟翁亦是舊編民¶
　　　送呉坦求(師仁/)¶
清風門外客移船南郭衰翁但惘然未吐赤心無限事¶
<pb:KR4d0067_WYG_017-3b>¶
重㝷皓首幾何年茶須飽飯吞甘溜酒便空心注玉泉¶
醉倒淮東鄭雲叟吟哦聲調入雲煙¶
　　　贈頴叔¶
一從西郭恩初重又至南庠義更深自恨杜微無所聴¶
若忘龔遂是何心已知霜露情彌感更值淮湖氣作隂¶
昨夜起來無月色誰知我為蔣公吟¶
　　　答李閎中節推¶
王家池上芙蓉客曽把新詩贈野人不道形骸成土木¶
<pb:KR4d0067_WYG_017-4a>¶
却言風月長精神凡禽易識甘題鳳野獸難分誤比麟¶
努力唱歌酬不得枉教白雪落紅塵¶
　　　和沈判官¶
精神滿腹其才裕清白當官所性存國士正居王儉府¶
野人未識李膺門詩筒便恐傳新句酒席方陪飲上樽¶
從此定須懐賤叟他時來訪我兒孫¶
　　　謝蔡子驤¶
好客重來直上㕔龎家妻女合炊秔名言一坐令誰聴¶
<pb:KR4d0067_WYG_017-4b>¶
老病雙瞳為子明有道長官方就禄無能司戸欲歸耕¶
如斯出處俱平易義理難時即共評¶
　　　寄朱至機(二首/)¶
雲出無心鶴倦飛還家懽笑綵為衣雪醅為夀酒初熟¶
玉臠供甘魚正肥侍燕每操笻杖去看花常御板輿歸¶
故人願子無窮慶莫使淮南音信稀¶
六十詩翁愛幅巾清江濯盡洛陽塵若無野客來同巷¶
合有山僧去作隣醉卧不知雲到枕吟行唯許鶴隨身¶
<pb:KR4d0067_WYG_017-5a>¶
眼看富貴真如夢説到窮通定笑人¶
　　　寄頴叔¶
南郭茶杯菊未香西簷老栁覺踈黄家無縣令雙鳬舄¶
夢有仙人五色羊梅信易傳來嶺北鴈書難附過衡陽¶
定知逺俗懐公義若説威名背負芒¶
　　　送婁六秀才¶
趨時之悔真良説枉已之徒信厚顔學者淵源當似海¶
丈夫持守要如山挺然特起麟孤角鄙矣誰窺豹一斑¶
<pb:KR4d0067_WYG_017-5b>¶
為子臨行雙泣下白頭人倚夕陽關¶
　　　和楊守清容堂(并序/)¶
　　山陽太守楊公知開封縣作堂於治所名之曰清¶
　　容士大夫美之以公自道也於是作詩累成大軸¶
　　公不以某為陋使得與觀焉因記東漢陳蕃之徒¶
　　清而少容其蔽也隘故至於疾之已甚而遺患天¶
　　下漢氏之所以敝也唐之郭子儀賢將相也考其¶
　　心迹有容民畜衆之徳然失在太寛故其下多不¶
<pb:KR4d0067_WYG_017-6a>¶
　　奉命失師之律其咎如此然後知清而有容足為¶
　　全德以此意述而為終篇也其辭曰¶
赤縣堂名清與容主人兼得古人風此間便是烟波上¶
何處更㝷山谷中志激懦貪無弊俗詔宣寛大有餘功¶
若將全徳評今昔應笑陳蕃郭令公¶
　　　書狄梁公傳¶
李氏山河勢若終手提長劒截長虹請將唐室中興事¶
可比汾陽再造功直道不為邪黨敗逆鱗深得諍臣風¶
<pb:KR4d0067_WYG_017-6b>¶
儒生若有逢時幸未必勲勞盡在公¶
　　　夜賞春寄敦復¶
莫道山陽官苦辛大夫未是不閒人晝來琴上披㝷曲¶
夜入花間㸃檢春拖袂帶歸香滿袖迴燈引去蝶隨身¶
髙才自有風流格吟作呉謡事最新¶
　　　戲答君錫酣戰之句¶
檄書揷羽來何速鐵騎成林勢未分北壘噉聲雄似虎¶
南營殺氣猛如雲陣前劒客投犀袂帳外歌姬曵繡裙¶
<pb:KR4d0067_WYG_017-7a>¶
且待揮兵酣戰罷却行三舍避將軍¶
　　　和崔刑部凭欄¶
伏讀凭欄意私心輙慨然聖徒須企聖賢黨必思賢主¶
上方髙枕民間正息肩使君當自逸治狀已光前¶
　　　示汝弼¶
十載交情義有餘離羣還歎索然居一畨思我須成夢¶
每度人來定寄書此日相從尤欵宻他時何處覔迂踈¶
回來徑哭青墪墓莫向南城問舊居¶
<pb:KR4d0067_WYG_017-7b>¶
　　　和汝弼¶
蘆葉銜來逢北鴈筠筒信㫁候南風看回白馬殘陽後¶
吟盡閒雲落月中酌水何時㝷陸子寄裙前日為梁鴻¶
孟光多謝閨房秀醉酒亡繒是我翁¶
　　　呈敦復¶
朝奉清心自皎然應將外物比腥羶詩歌與性相娯樂¶
聲色因喪永棄捐有義睠余東野舊無能留子北忩眠¶
殷勤為釂陶家酒更送甆杯與竹牋¶
<pb:KR4d0067_WYG_017-8a>¶
　　　代書寄次翁¶
病叟雖迂濶交情自不踈喜逢歸去客為謝寄來書入¶
幕評文後臨川視事餘攜壺吟兩栁還夢野人居¶
　　　上蔣公¶
公如鄭相憐窮士我在所知韓孟間下客心形渾是木¶
髙賢禮義欲齊山十年用力人誰及百計酬恩事總艱¶
投筆若從班定遠横戈先出玉門關¶
　　　和路朝奉退居¶
<pb:KR4d0067_WYG_017-8b>¶
彼美東南雋堯時作外臣有何歸去物全得老來身一¶
節都無變平生總是真勇於羅守退甘似庾郎貧士望¶
今誰耦儒林舊絶倫其心醇是本以徳厚為珍避盗抽¶
園笋容奴取庫銀時情付流水外物盡浮雲久矣謀閒¶
坐誰乎願要津書藏萬巻好詩換一筒新聚道為家法¶
分粮䘏外姻清風還楚部餘惠在江民藉草宜蘭佩穿¶
松稱鹿巾鱠材須活鯉羮劑要香蓴日暖花村路風温¶
荇浦春耽吟白居士沉醉李仙人驥鳳鳴來久駒雛教¶
<pb:KR4d0067_WYG_017-9a>¶
已馴義終光國史名自壓朝紳顧我愚而陋煩公愛以¶
仁深恩無報處北望正勞神¶
　　　送至機¶
閉門有幸藏衰病䇿杖無因奉俊游繩縛筋骸方就枕¶
火燒皮骨正思秋覽君徤句如逢藥慰我孤懐勝凭樓¶
見説束裝行未得夢魂先到楚江頭¶
　¶
　¶
<pb:KR4d0067_WYG_017-9b>¶
　¶
　¶
　¶
　¶
　¶
　¶
　¶
　節孝集巻十七¶
